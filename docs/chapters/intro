Съществува голям потенциал на пазара на труда, който е малко използван в днешно време. И този потенциал е младата работна ръка. Много млади хора търсят начин да изкарат пари, но нямат възможност да се ангажират с работа на пълен работен ден. След провеждане на запитване към много наши връстници, открихме, че желанието наистина съществува и много биха работили, дори и за по-малко пари. В същото време съществуват и много хора, които биха наели работна ръка за всякаква еднократна битова работа.  


Възможностите са безкрайни - събиране на боклук, подреждане, чистене, помощ по двора на къща, преместване на различни видове товари. Големият плюс за работодателите е евтината работна ръка. Както голям процент от хората започнаха да си търсят място за преспиване в AirBnB поради възможността да си намериш по-евтини нощувки, така и съществува същата възможност, когато става въпрос за неспециализирана битова работа. Плюсът за младите работници е бързите пари. Според мен е добре един млад човек, в рамките на няколко дена, да може да изкара нужните му пари, които най-често са неголяма сума, но такава възможност все още не съществува. Около 20 процента от населението е от млади хора на възраст между 16 и 24 години. Повечето са ученици или студенти, които не могат да си позволят да работят ежедневно на пълен работен ден.
Това е и идеята на нашето приложение. Желаем да бъдем нужната връзка между младите, амбициозни работници и работодателите, които да могат да се възползват от по-евтината работна ръка. По този начин ще стимулираме младото поколение да стане част от работещото общество от ранна възраст и едновременно с това ще спестим пари за работодателите.

Целта на дипломната работа е разработването на основните backend функционалности подсигуряващи приложение за създаване на обяви за работа чрез потребителски акаунти. Всеки потребител трябва да има възможността да заяви желание да извърши определената работа, а от своя страна всеки работодател да може да оценява извършената работа.


Дипломната работа трябва да бъде разработена използвайки TDD методология, а API-то да бъде RESTful.